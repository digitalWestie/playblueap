<html>
<head>
<title>Disaster risk reduction</title>
</head>
<body>
<disaster_risk_reduction = parte scelta 4.2 + 4.2.1 + 4.2.2 + 4.2.3>	
<strong><4.2>Rischio idrogeologico</strong><p>
<4.2.1>Aree a rischio di esondazione a allagamento
<p>
L’alveo di piena del Reno nel ’700 aveva una larghezza massima di circa 1,05 km, pari a circa 0.85 km nel 1884 mentre attualmente, considerando l’area ricompresa tra le arginature esistenti, ha una larghezza di poco superiore a 0.5 Km. Le piene più significative del fiume Reno nel XX secolo per la loro importanza o per la loro singolarità, secondo i dati dell’Autorità di Bacino del Reno, sono state 13, di cui: 3 degli anni ’30, 2 degli anni ’40, 3 degli anni ’50, 2 degli anni ’60 e 3 dell’ultimo decennio. Considerando la distribuzione mensile delle massime piene annuali registrate a Casalecchio nel XX secolo si evidenzia come il massimo numero di casi (24) si sia verificato in novembre, seguito dal mese di dicembre (16) e poi gennaio (15), febbraio (13), marzo (9), ottobre (9), aprile (6), giugno (5), settembre (2), maggio (1) e nessun caso nei mesi di luglio ed agosto. Le probabilità statistiche dell’evento ripetibile con alti valori di portata pone al primo posto il mese di novembre seguito da quello di febbraio. L’Autorità di Bacino del Reno ha individuato aree ad alta probabilità di inondazione (TR <=50) e linee di esondazione per piene con TR 200. Tale cartografia è stata recepita nel PTCP che rappresenta il piano di riferimento per il Comune di Bologna. In particolare, lungo il fiume Reno, all’altezza di Via Giugno Bruto sono presenti alcuni edifici dentro l’alveo del fiume.<p> 
<img src="disaster_risk_reduction/fiume_reno_rischio_idraulico_per_abitazioni.jpg"><p>
<img src="disaster_risk_reduction/fiume_reno_rischio_idraulico_per_abitazioni_in_caso_di_piena.jpg"><p>
Per quanto riguarda il reticolo idrografico minore si è eseguita una specifica indagine conoscitiva presso i consorzi di bonifica presenti sul territorio al fine di identificare le situazioni di criticità del sistema di scolo dell’area di alta pianura. Le principali situazioni di rischio idraulico registrate a Bologna sono riportate nella tavola 14<p>
<strong>Zona 1 - Scolo Canalazzo lungo via Casteldebole</strong><p>
Nella zona di Via Casteldebole, immediatamente a monte della località “Morazzo”, si verificano, anche in caso di piogge non particolarmente intense, difficoltà di deflusso dello Scolo Canalazzo con ripetute esondazioni che coinvolgono direttamente la sede stradale e gli avvallamenti di cava a Nord e Sud della Via, e che laminando poi verso valle, provoca l’inondazione dei terreni circostanti. Tale situazione sembra essere determinata dalla crescente urbanizzazione dell’area a monte che ha determinato un eccessivo aumento delle portate di deflusso, non sopportabili dalla sezione attuale dello scolo.<p>
<strong>Zona 2 - Scolo Canalazzo in prossimità di viale De Gasperi</strong><p>
Nel tratto scoperto dello Scolo Canalazzo sino all’immissione nel Reno si sono verificati negli ultimi anni episodi di esondazione che hanno interessato, in destra, il giardino dei bambù, e immediatamente a valle, in sinistra, un campo di baseball. Da sottolineare inoltre che in tale tratto si registrano accentuati fenomeni erosivi di sponda con franamento degli argini e coinvolgimento diretto delle zone a parco circostanti. Tali problemi sono da ricollegare alle stesse cause individuate per la zona 1.<p>
<strong>ZONA 3 – Scolo Biancana in prossimità del cimitero di Borgo Panigale</strong><p>
Rischi di allagamento si registrano inoltre in prossimità del Cimitero di Borgo Panigale, nel punto in cui lo Scolo Biancana sottopassa, con una "botte a sifone", il viale stesso; infatti, a causa dell'ostruzione accidentale delle griglie che occludono parzialmente (per motivi di sicurezza) la sezione idraulica del manufatto, sono avvenuti in passato fenomeni di esondazione che hanno portato gravi problemi alla viabilità. <p>
<strong>ZONA 4 – Scolo Canocchia Superiore</strong><p>
Una zona a rischio idraulico, limitrofa a quella sopra descritta, può essere considerata quella nelle vicinanze delle vie Rigosa-Morazzo-Olmetola; anche in questo caso gli scarichi fognari di zone industriali a monte particolarmente estese, mettono in crisi la rete di scolo superficiale e provocano l'esondazione dello Scolo Canocchia Superiore dando seguito ad estesi allagamenti del territorio limitrofo.<p>
<strong>ZONA 5 – Scolo Canocchia a nord dell’aeroporto</strong><p>
Altra zona a rischio idraulico è quella corrispondente al tratto del corso d’acqua che sottopassa l’area aeroportuale attraverso un sifone di rilevanti dimensioni (sez. m 3 x 3). Il deposito all’interno del sifone di materiale solido, fangoso e putrescibile, causato anche dalla presenza a monte di scaricatori di piena della pubblica fognatura, riduce progressivamente la sezione e quindi la portata del condotto. Le operazioni di pulizia sono di difficile attuazione in virtù della difficoltà di allontanamento della parte liquida che non defluisce naturalmente a causa della contropendenza dell’alveo del corso d’acqua presente per una lunghezza di circa 700 metri a monte dell’area aeroportuale.<p>
<strong>ZONA 6 – Settore nord-orientale del territorio comunale</strong><p>
La Bonifica Renana in sede di redazione del quadro conoscitivo del PSC aveva ricompreso tra le zone a rischio di allagamento due settori piuttosto ampi situati a nord est del territorio comunale che tuttavia anche grazie ad interventi già attuati ed in programma sul reticolo di Bonifica attualmente non rappresentano più una criticità idraulica.<p>
<strong>ZONA 7 E 8 – Torrente Savena</strong><p>
Due situazioni di rischio idraulico sono presenti lungo il corso del Torrente Savena e segnalate dall’Autorità di Bacino del Fiume Reno. La prima (Zona 7) ricomprende una zona golenale ubicata immediatamente a monte della rotonda di Via Roma, al confine tra il Comune di Bologna e quello di San Lazzaro, in cui sono presenti due edifici. La seconda riguarda l’ampia area golenale in destra idraulica (Zona 8) a monte della Chiusa di San Ruffillo all’interno della quale ricadono numerose abitazioni e le scuole elementari, e che viene definita nel Piano Stralcio di Bacino zona ad elevata probabilità di esondazione.<p>
<img src="disaster_risk_reduction/rischio_idraulico_per_tipologia_di_abitazione.jpg"><p>
<4.2.2>Il caso studio del torrente Ravone<p>
Questo bacino è stato scelto per un’analisi approfondita poiché offre interessanti spunti di per i temi della gestione e conservazione dell’acqua, del dissesto idrogeologico, prevenzione del rischio idraulico, valorizzazione degli aspetti naturalistici. Inoltre il bacino, totalmente naturale nella sua parte iniziale,  si presta per valutare gli effetti della antropizzazione che diviene crescente nella parte terminale della valle e nel successivo attraversamento della città. In questo bacino si ritrovano quindi tutti quei fattori di criticità e di pregio che occorre considerare. Il bacino del torrente si estende  su un’area di circa 7 Km2  per una lunghezza complessiva di 18 Km. La testata della valle è chiusa da Parco Cavaioni, e dalle pendici di Monte Paderno (350m), anch’esso parco pubblico, e sempre in destra orografica ma più a valle, dal bellissimo complesso dei Gessi di Gaibola Dalle pendici del monte di Paderno e dalla zona dei gessi provengono i contributi maggiori e più costanti mentre il contributo degli affluenti in sinistra orografica è più modesto e relegato a periodi di piogge intense. Il Ravone scorre in alveo naturale, che presenta sufficienti zone di espansione fino in prossimità dell’abitato sorto sul tratto iniziale di via di Ravone, all’incrocio con via del Genio. Poco prima di questa zona, nella quale sorgeva uno stabilimento di acque minerali salino iodate (1950) il torrente si intomba dentro un cunicolo sotterraneo costruito intorno agli anni 60’-70’. Dopo aver attraversato zone fortemente urbanizzate dei quartieri Saragozza e Porto, il Ravone sfocia direttamente nel fiume Reno senza immettersi nel canale di Reno, che incrocia perpendicolarmente, ma scavalcandolo sull’antico Ponte degli Stecchi, tutt’ora presente sotto il piano stradale di via Sabotino. Per quanto concerne il dimensionamento della tombatura, i rilievi HERA mostrano sezioni eterogenee, con coperture avvenute in tempi diversi e non derivanti da un progetto organico. Al momento quindi non ci sono dati ufficiali sulla massima portata smaltibile da progetto. La lunghezza dell’asta principale naturale è di circa 5Km mentre quella che scorre nella tombatura è pari a circa 6 Km. I versanti di questo bacino, anche ripidi e boscosi nel tratto centrale ed in prossimità del punto di tombatura, presentano una elevata predisposizione al dissesto idrogeologico con il 20% del bacino interessato da frane, di cui 46 attive e 25 quiescienti (Quadro conoscitivo del Comune di Bologna, PSC 2008).
<p> 
<img src="disaster_risk_reduction/bacino_del_ravone.jpg"><p>
Rispetto a questi dati la situazione del dissesto è peggiorata marcatamente a seguito dei recenti eventi meteorologici che hanno visto un’alternanza di annate estremamente secche (2011 e 2012 che hanno portato al forte stress e moria di alcune specie arboree spontanee) a cui sono seguite stagioni con precipitazioni molto elevate nell’inverno 2012-13 e nella primavera 2013. Ciò ha determinato fra marzo e aprile 2013 una serie di piene del corso d’acqua che hanno causato numerose erosioni spondali e abbattimento di vecchie opere di contenimento. Si sono registrate anche nuovi movimenti franosi, anche di vaste proporzioni con ostruzione di alcuni piccoli affluenti. È inoltre interessante considerare che in prossimità di questo bacino sono presenti più punti di osservazione pluviometrica (ex Servizio Idrografico) che vantano serie storiche piuttosto lunghe,  come la stazione di San Luca le cui registrazioni iniziano nei primi anni 20’ e continuano fino ad oggi. 
<p>
Altre stazioni pluviometriche di riferimento sono quella di Paderno (attiva fra 1936-1947) e quella di Parco Cavaioni installata recentemente. L’analisi di questi dati supporta quanto dedotto dalle informazioni storiche ovvero che questi bacini sono stati interessati, anche nel passato recente, da eventi di precipitazioni intense che possono dar luogo a piene improvvise. Il caso più rilevante osservato nel XX secolo riguarda quello del nubifragio del 21/07/1932 quando un forte temporale scaricò durante la notte 134mm in poche ore (misurati all’osservatorio di San Luca). Il violentissimo nubifragio, cosi come riportato nella cronaca del Resto del Carlino del giorno successivo, fece esondare tutti i rii collinari con gravi danni provocati dal Ravone, la cui furia danneggiò molte case fra l’attuale via Turati e via Andrea Costa. Anche l’Aposa e il Meloncello e procurarono allagamenti e trasporto di tronchi e fango fino in città. In questo contesto ci siamo chiesti quali sarebbero le conseguenze se un simile evento si ripetesse al giorno d’oggi su un territorio altamente antropizzato e con la parte terminale del corso d’acqua completamente artificiale e tombata.  
<p>
Per rispondere a questo interrogativo ci siamo serviti di un modello idraulico bidimensionale, il modello CA2D,  messo a punto dal  Dipartimento di Scienze della Terra dell’Università di Bologna, che permette di stimare il deflusso a scala di bacino e nella rete di drenaggio in seguito a precipitazioni intense. Dopo una fase di acquisizione dei dettagli topografici necessari (dem a 4m di risoluzione), integrati anche con rilievi in campo, si è proceduto ad una calibrazione e validazione dello strumento modellistico simulando eventi recenti e verificandone il buon grado di realismo della simulazione. 
<p>
Successivamente sulla base della pluviometria osservata negli ultimi 50 anni abbiamo costruito due scenari di evento: un evento ordinario, paragonabile ad un forte temporale estivo  con quantitativi di piogge con tempi di ritorno intorno a 1-2 anni. Per questo evento abbiamo verificato che la simulazione produce un significativo innalzamento dei livelli ma le portate sono ancora gestibili  nel tratto artificiale del condotto. Il secondo scenario simulato, quello che si riferisce ad un evento straordinario, ovvero con piogge aventi un tempo di ritorno compreso fra 30 e 50 anni, invece mostra una forte criticità e una sostanziale inadeguatezza del tratto artificiale del torrente a smaltire il notevole afflusso.
<p>
La simulazione di questo evento (riportata nella figura sottostante) produce infatti portate molto superiori (intorno ai 40 m3/s) a quelle gestibili dalla tombatura. Il modello bidimensionale propaga l’acqua in eccesso al di fuori dell’alveo e lungo il fondovalle, allagando quindi in centro abitato a valle della tombatura e le zona comprese fra via Felice Battaglia e il tratto terminale di via di Casaglia. Ricordiamo che in questa zona sono comprese numerose abitazioni e un complesso scolastico costituito da una scuola media, una scuola materna e un asilo nido.
<p>
<img src="disaster_risk_reduction/risultato_simulazione_evento_straordinario.jpg"><p>
Nonostante i risultati presentati debbano essere presi con la necessaria cautela, in quanto la modellistica adottate è ancora nella fase di calibrazione e ulteriore raffinamento, riteniamo che queste indicazioni siano sufficientemente solide per affermare la presenza di una potenziale criticità in questa area. E’ vero infatti che se alcune semplificazioni modellistiche potrebbero risultare in una sovrastima della portata (per esempio l’assunzione di una pioggia uniforme su tutto il bacino) altri fattori non considerati, come per esempio l’ostruzione dell’alveo per frane o la presenza di tronchi, che potrebbero ulteriormente aggravare il risultato della simulazione.  Condizioni, quest’ultime, molto probabili visto l’elevata franosità dei versanti e come per altro testimoniato in tempi recenti da episodi minori. 
<p>
Si ritiene quindi indispensabile proseguire lo studio di questo bacino con l’installazione di almeno un punto di misura di livello idrometrico del torrente collegato in telemisura e approfondire anche il ruolo della copertura vegetale sulla risposta del bacino. Il raffinamento della modellistica potrebbe essere poi di ausilio anche per l’eventuale pianificazione e impatto di opere di mitigazione del rischio idrogeologico. L’analisi di dettaglio eseguita sul Ravone mette in luce potenziali criticità idrauliche sulle aste con caratteristiche simili: in particolare il Meloncello e l’Aposa, e, in misura probabilmente minore considerate le ridotte dimensioni dei bacini, i rii San Luca, San Giuseppe e Valle Scura. Tutti questi corsi d’acqua infatti presentano un tratto collinare e, a valle, un tratto tombato che attraversa il centro abitato di Bologna. In caso di eventi meteorici più intensi, dovuti al cambiamento climatico, le strozzature idrauliche all’ingresso dei tratti tombati potrebbero revelarsi insufficienti causando rigurgiti e allagamenti subito a monte.
<p>
<4.2.3>Aree a rischio frana<p>
La zona collinare di Bologna è suddivisibile in due porzione distinte: la prima settentrionale caratterizzata da buona stabilità mentre quella meridionale presenta un grado di franosità più elevato. Le formazioni geologiche esistenti a Nord sono caratterizzate dalla presenza di litotipi resistenti, mentre a Sud affiorano terreni prevalentemente costituiti da ammassi argillosi di varia natura e provenienza, che sono coinvolti in dissesti frequenti ed estesi.
<p>
Si tratta di terreni praticamente impermeabili e pertanto le acque meteoriche, defluendo quasi completamente in superficie, hanno un elevata capacità erosiva determinando, tra l'altro, la formazione di estese aree calanchive. Per le aree in dissesto sono stati individuati i corpi di frana classificati sulla base dello stato di attività, suddividendoli in:
<p>
Frane attive - corpo di frana in movimento o in fase di assestamento, conseguente alle condizioni morfologiche e climatiche;<p>
Frane quiescenti - fenomeno che appare in condizioni di apparente stabilità, ma che non avendo esaurito la propria evoluzione presenta la possibilità di riattivarsi.<p>
Per quanto concerne la tipologia la maggior parte dei movimenti osservati sono da attribuire a frane di “scivolamento”, “colamento”, “smottamento” e “miste”, che hanno nel complesso estensioni contenute e che interessano prevalentemente le coperture detritiche dei versanti che di solito non superano i 3-4 metri di spessore.<p>
La causa di tali movimenti è l’acqua la cui infiltrazione nei terreni superficiali ha un duplice effetto, producendo da lato un “rammollimento” degli stessi con riduzione della coesione e dell’angolo di resistenza al taglio e dall’altro incremento della pressione interstiziale lungo la potenziale superficie di scivolamento. In termini numerici sono state individuate nell'area collinare 449 frane attive che occupano una superficie complessiva di circa 2,65 Km2, mentre le frane quiescenti sono risultate pari a 270 per una superficie pari a circa 4,05 Km2. Nel complesso le frane attive e quiescenti si estendono per circa 6,70 Km2, pari al 18.4% del territorio collinare. A queste aree franose si aggiungono altri 4,23 Km2 di territorio che, per caratteristiche intrinseche, presenta una forte propensione al dissesto: aree con depositi di versante, aree calanchive, aree caratterizzate da “creep”, aree boscate (quadro conoscitivo PSC).<p>
<img src="disaster_risk_reduction/aree_in_dissesto_idreogeologico.jpg"><p>
<salto il punto 4.3 qualità dei corsi d'acqua superficiali e depurazione + il punto 4.3.1 qualità dei corpi idrici superficiali+4.3.2 sistema fognario+4.3.3 depuratore IDAR>
</body>
</html> 