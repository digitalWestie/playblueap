<html>
<head>
<title>Biodiversity and nature</title>
</head>
<body>
<6.4 Incremento e riqualificazione del verde urbano>
<strong>Incremento e riqualificazione del verde urbano</strong><p>
La rete ecologica e sistema del verde di Bologna<p>
<p>La struttura della rete ecologica locale è stata analizzata in uno studio preliminare volto a preservare la biodiversità degli ambienti naturali e seminaturali presenti, principalmente nella campagna e nella collina di Bologna. Nel corso della definizione della rete ecologica per Bologna, si è constatata la stretta correlazione tra i principi e le esigenze funzionali al consolidamento della rete, da un lato, e il disegno del sistema del verde proposto per la città, dall’altro, quasi a confermare la naturale integrazione dei temi strettamente ambientali propri di una rete ecologica nel quadro più articolato che caratterizza il sistema del verde di una realtà complessa come quella del territorio bolognese. Il completamento e il rafforzamento della rete ecologica, in particolare nell’area urbana interessata da isole di calore, darà occasione di realizzare interventi di greening che permetteranno di migliorare il clima urbano.
</p>
Il progetto GAIA
<p>
GAIA è un progetto LIFE cofinanziato dalla Commissione Europea volto a incrementare le aree verdi di Bologna attraverso la piantumazione di nuovi alberi con l'obiettivo di contrastare i cambiamenti climatici, migliorare la qualità dell'aria e l'ambiente urbano. L'iniziativa è promossa dal Comune di Bologna, in qualità di coordinatore, insieme a Cittalia - Fondazione Anci Ricerche, Impronta Etica, Istituto di Biometeorologia - CNR e Unindustria Bologna e si basa sulla realizzazione di partnership pubblico-privato tra il Comune e le aziende presenti a livello locale che decidono di contribuire al progetto compensando le emissioni derivanti dalle loro attività. Il progetto, di durata triennale, porterà alla piantumazione di 3.000 alberi sul territorio comunale entro il 2013 e consentirà di mettere a punto un sistema di governance ambientale applicabile per il futuro.
<p>
Villa Bernaroli
<p>
Nascerà attorno alla settecentesca Villa Bernaroli, su 50 ettari di proprietà comunale, il parco città-campagna progettato per preservare un tratto di territorio rurale e agricolo di pregio nella pianura ovest di Bologna. Una recente delibera di Giunta ha dato il via libera all'attuazione del progetto frutto del laboratorio partecipato che ha coinvolto dal 2006 ad oggi il quartiere Borgo Panigale e le associazioni che già animano con attività culturali, sociali e agricole quel quadrante di campagna. 45 ettari di terreni agricoli saranno oggetto di un ripristino paesaggistico che prevede l'impianto di siepi, filari di alberi e aree lasciate verdi per l'utilizzo libero da parte dei visitatori. 

<non ci sono foto nella sezione>
</body>
</html> 